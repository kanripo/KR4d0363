# -*- mode: mandoku-view; -*-
#+TITLE: 巽齋文集
#+DATE: 2015-08-25 00:06:04.557592
#+PROPERTY: ID KR4d0363
#+PROPERTY: BASEEDITION WYG    
#+PROPERTY: JUAN 卷十七
<pb:KR4d0363_WYG_017-1a>¶
欽定四庫全書¶
　巽齋文集卷十七　　　宋　歐陽守道　撰¶
　　記¶
　　　螺山靈泉院記¶
環廬陵十里佛寺萃於西南而東北特少出東門循江¶
左達於吉水巋然一螺山靈泉院爾佛寺相望或以爲¶
民蠧至於相去絶逺則有山也無與養茂林有泉也無¶
與疏清流山困於樵牧水汙於畎澮而一憇之清一酌¶
<pb:KR4d0363_WYG_017-1b>¶
之甘有不可得况望登臨遊賞供耳目之清致哉然則¶
佛寺間見於村墟煙火之外亦好事者之所快也螺山¶
者宛委如螺掘地不盈尺輒得金螺無數大僅如珠而¶
形奪真其南有井深不盈四尺清潔甘寒冬夏不竭泉¶
旁有塔塔旁有寺是謂靈泉予暇日數造焉識其主僧¶
曰元鑑鑑請於予曰予寺之創相傳始於東晋升平自¶
今日等而上之元鑑之師曰妙心妙心之師曰惟本惟¶
本之師曰宗海四世相傳一以修造莊嚴爲事蓋鼎新¶
<pb:KR4d0363_WYG_017-2a>¶
佛殿海也重建法堂本也甃徑路建山門定光佛殿心與¶
鑑也今又度弟子四人矣使吾弟子之於我又如我之¶
於先師敝者葺之闕者増之則茲寺與茲山茲泉遂當¶
爲城東北之勝然寺自始創至今無片碑幸爲我作記¶
且以告後之人予笑曰寺豈託碑以乆乎升平者東晋¶
穆帝之末年也元年歳在丁巳盡五年止自元年至於¶
今寳祐四年丙辰得四十丁巳蓋九百年矣九百年基¶
址如故天壤間如此者㡬何蓋上自天子離宫次而王¶
<pb:KR4d0363_WYG_017-2b>¶
侯别墅以至雄藩巨鎮之觀游通津要路之館驛計其¶
占山水之勝極棟宇之麗用意之初豈不欲貽之無窮而¶
其記述題詠出於名筆者何限然遺迹之存百不一二¶
弔古之士訪求於黍稷茨棘間而不得幸而得其石刻¶
於野人則磯漁梁礪樵斧之餘亦往往斷裂磨㓕矣蓋¶
土木與翰墨兩不足恃如此爾所謂區區之寺當彼盛¶
麗之時誰復比數哉而存至於今何也立不足争之所¶
也天下之至寳莫大乎世人之所不争世人之不争者¶
<pb:KR4d0363_WYG_017-3a>¶
世外之人乃常得而擅有之宜乎彼有記述題詠而無¶
救於速壊此無片碑而無害於乆存也鑑曰善哉君言¶
乃契於吾佛雖然吾乆具石以候君矣願即斯言書之使¶
凡讀之者悵然永慨而於得喪少有警焉舎愛離癡或¶
因君之言則一言功德乃勝於我修造莊嚴百千萬億¶
分予曰諾是爲螺山靈泉院記¶
　　　圓通閣記¶
佛之道儒者難言之一人佛言衆誚且排爲是置不復¶
<pb:KR4d0363_WYG_017-3b>¶
詰億佛書具在昔者先儒目力往往及之矣目力未知¶
之及而衆誚且排之逆畏予不知其說也故不若相與¶
究乖合之極而折之以公昔者予聞先儒之說西方氣¶
厚故生異人又曰佛書逺勝莊子蓋欲取而觀之乆矣¶
恨其徒僞益其師之說使部帙猥多以眩惑流俗今年¶
春僧法榮者以所造圓通閣成求文以記之予惟圓通¶
二字之義圓者無滯通者無塞此其說未有戾於吾黨¶
也則遂取所謂首楞嚴經者讀之既而歎曰彼師弟之¶
<pb:KR4d0363_WYG_017-4a>¶
間難疑反復毫釐之差有所必辨是亦非茍然者焉用¶
遽非之蓋其徒所稱阿難者本釋迦氏之弟慕其兄之¶
學而學焉兄弟之間談說圓通一時在會者因各言所¶
得凡二十有五人而觀世音獨推其初實自聞入聞之¶
說出二十有五人者莫不怳然自失也所謂聞者以聲¶
爲塵以聞爲性聲塵有起㓕聞性無存亡曰本聞曰聞¶
復曰自聞曰反聞歛之爲凝寂㪚之爲光明夫是以上¶
合諸佛與諸佛同一慈力下合衆生與衆生同一悲仰¶
<pb:KR4d0363_WYG_017-4b>¶
語雖幻異然其寂感之大歸亦可睹矣彼又以爲聞也¶
者不依形而立故不待生而存不隨死而亡此則佛之¶
所以爲佛而吾儒之所不屑䆒言也然先正猶一言之¶
曰聚體知死之不亡者可與言性此又豈以佛嘗言之¶
而不肯與之同邪是則無感者性之體能感者性之神¶
循有感以求無感大虛至静粲然吾前矣使佛氏而不¶
知此固無足論佛氏而知此則亦豈不足騐此理之所¶
同哉雖然彼所得者在不依形以立而所失者亦不依¶
<pb:KR4d0363_WYG_017-5a>¶
形以立也謂其不依形以立而遂指身爲幻一無所事¶
焉則理有大不然者矣法榮佛者吾亦未暇與之盡言¶
也嗟乎法榮能建圓通閣矣爾以爾師所言圓通者爲¶
何義邪閣中位觀世音像而嚴事之爾以爲觀世音者¶
得其所得有不堅志精思而不能忘此邪嗚呼焉用彼¶
之問予方重有感也閣在永樂寺寺在梅山山在廬陵¶
縣儒行鄉予之先祖墓三世與之鄰云主是寺者本銓¶
榮其徒也¶
<pb:KR4d0363_WYG_017-5b>¶
　　　容安書院記¶
安成王君貴珏扁其居室曰容安而以書求文爲記其¶
書曰珏之初意非取於陶靖節容膝易安之義也予得¶
書盡一日不能暁蓋思索載籍中二字連文者他無之¶
王君豈有所祖而予未之知乎予將復書徴其所自又¶
念往復滋多事姑率意言之以塞予責夫靖節容膝易¶
安之語自是無求者也而予又得一語於東坡蘇公曰¶
人之所履者容足之外皆爲無用之地而不可廢也故¶
<pb:KR4d0363_WYG_017-6a>¶
慮不在千里之外則患在几席之下矣蘇公特主於逺¶
慮然安危之理在焉有味乎其言哉予將借之而言予¶
所謂容之說蓋予所謂容非靖節所謂容膝亦非東坡¶
所謂容足而東坡意則近於予之所欲言也夫所謂容¶
者予欲使之有餘地也尺寸之地自謂至安而無餘地¶
以優其容則安者危矣故君宅心坦夷接物和易所以¶
利人者乃所以利已也左崖右岸前機後穽置人於至¶
險而自立於尺寸其安㡬何秦穆公言其心休休其有¶
<pb:KR4d0363_WYG_017-6b>¶
容則能保子孫黎民亦職有利哉其不能容者不能保¶
我子孫黎民亦曰殆哉此宅心接物廣狹安危之分也¶
予請以是爲王君堂記雖然容則安不容則危固也然¶
予尚有以進王君秦誓所謂容謂不能容人之有技與¶
彦聖者也善惡在前畧無剖判而曰吾優爲之容則不¶
可人之不善君子固有以待之矣其冠不正望望然去¶
之隘也袒裼裸裎於我側焉能凂我不恭也隘之患不¶
過疾人之不爲善耳不恭之患則已爲人而不以人類¶
<pb:KR4d0363_WYG_017-7a>¶
待人此豈可哉君子於人無所不容雖不善亦容之然¶
其容之也將使入吾之并包而熟吾之誘化有忠惻之¶
心焉彼已胥入於善則彼已亦胥處於安矣不然容且¶
有弊何安之有君試思之¶
　　　登雲莊記¶
乙丑初冬予與二三子適於野遇輸官租者盈道予前¶
至一田舎憇焉餘粒在地一童子掃而拾之蓋輸租者之¶
居也壁間有詩曰雲兮雲兮變化有神靈兮捲起地下¶
<pb:KR4d0363_WYG_017-7b>¶
黄飛去天上青兮仙人乗雲天尺五借我清隂覆赤土¶
雲間逍遥人間苦年年苦時望君雨予問童子誰題此¶
詩對曰廬陵縣有登雲莊田吾翁與鄉隣耕之此詩吾¶
翁作也問爾亦暁此乎童子不對仰瞻雲而歌之其聲¶
婉轉悠揚予爲之感動顧二三子曰識之此我軰人語¶
也他日令君鄱陽熊侯訪予語及登雲莊予以所見詩¶
告侯驚焉曰是語俚其意長所望於庇民之君子豈淺¶
乎震龍初領此邑知學有貢士莊以市量計田租八十¶
<pb:KR4d0363_WYG_017-8a>¶
有七斛爾嘉熈間前宰永嘉項公模所剏謝公子强稍¶
増之意美矣而田少即動心曰使得終三年去吾力尚¶
可拓此於是錙銖累積得錢一千餘緡以買田歳復収¶
租九十八斛有竒一道士以屯田二十解獻視其意無¶
他且爲數也微遂収之而附焉郡國貢士縣續食漢法¶
也今士出鄰境莫我肯恤爲令者自以區區致吾意米¶
又重不可負則易錢而藏之士將行發新舊莊三歳之¶
藏而分贐焉諸貢於郷於漕於胄監者若往年嘗貢而¶
<pb:KR4d0363_WYG_017-8b>¶
再上春官者若階對者其數有差而嘗有籍於吾學則¶
加優學之前廊司其出納今年春嘗一贐矣名今莊曰¶
登雲别於前莊且示相期也然吾意彼田舎翁知之矣¶
予因請於侯曰士受侯賜甚厚顧以米易錢歳無常直¶
米賤錢少米貴錢多爲贐貢士計者幸其貴而多乎抑¶
寧賤而少乎侯太息曰吾固嘗以語此於學之士也去¶
年民艱食邑無廩可發獨有此二莊耳不能待此區區¶
者以贐士欲亟借此區區者以賙民賙於此無以贐於¶
<pb:KR4d0363_WYG_017-9a>¶
彼則視時之宜姑損其半而出之損微而施狹矣吏猶¶
疑而告曰若爾來年得贐之士將患少吾視吏不足語¶
語於學之士曰今茲爲我積錢明年受此贐者必諸君¶
也諸君得志宜有膏澤下於民且行時豈自一錢以上¶
盡爲㸑桂炊玉資哉乞我新豐一酌之餘分彼翳桑一¶
餉之飽諒與我同此心夫直雖損時之半較之豐歳猶¶
贏也吾黨豈幸直之貴者乎則皆欣然曰諸生若竊第¶
入仕損已益民可也焉有妄擬公家之賜以爲已有而¶
<pb:KR4d0363_WYG_017-9b>¶
計較多少乎夫此一舉而士與民兩利焉則其勢自相¶
維持而無弊請自今日永爲後法吾祝贊之曰諸君皆¶
志士仁人也天心至仁諸君此志當天心矣高科非諸¶
君而誰此吾去年以二莊平糶之始也子爲我記之予¶
遂爲之記曰士之用心常如所以對侯是無負於登雲¶
名莊之意我軰田舎翁真有望於斯人矣咸淳元年十¶
月丙寅邑人歐陽某記¶
　　　吉州吉水縣存濟莊記¶
<pb:KR4d0363_WYG_017-10a>¶
予觀郡縣年饑勸糶之令何嘗不太息哉積米之終歸¶
於糶富而仁者亦不待勸官於荒政類亡具也而勸糶¶
爲第一策當其未講行之先貧者持錢告糴猶有所也¶
富者視時増直猶有漸也令一出立異矣夫富非一槩¶
甚富之謂勸之糶者雖僅僅自給之家亦與焉彼生理¶
索薄計口而食之外猶有餘糧未有不以易錢雖欲待¶
價不能待也官呼而諭之曰爾糶數若干以某月某日¶
違吾令罪爾歸則相戒曰吾雖有米今不可自糶矣自¶
<pb:KR4d0363_WYG_017-10b>¶
糶而一空如其無以應官命且奈何昨者糶今者閉不¶
得已也又有名雖爲富而米實無餘者以情告而官不¶
信也縱信之則諭之曰爾不足於米而有餘於錢如之¶
何可免承命而退趨而就積米之家糴而爲之備不敢¶
後他人也轉糴争先而積米者執増直之權以要之暮¶
視旦不同矣大率此令常在冬春之交而行之於六七¶
十日之後已令未行之間官與富者爲擾擾而貧者受¶
閉糴之害受増直之害二害皆官趣之及糶之日直愈¶
<pb:KR4d0363_WYG_017-11a>¶
髙而不可復下雖强爲裁抑無救也又有行之猝遽而¶
立取辦者敷之貧弱而不堪命者一切聽於吏而奸欺¶
百出矣嗟乎此得謂之荒政乎夫此勸糶也於古未聞¶
吾聞勸分矣今則詔勸糶爲勸分也然則勸分何如曰¶
仁哉國家之政勸分素有良法也正賦什取一之外又¶
伯取一焉謂之義米是富者無豐無歉歳歳皆分也無¶
仁無不仁人人皆分也無勸之名有分之實正賦十萬¶
貯之義倉不爲不多矣而又非歳歳常發也饑而後一¶
<pb:KR4d0363_WYG_017-11b>¶
發苐以與貧者而不取直耳與之者誰此米得之富者¶
富者與之也長民者不推原置倉之初意而有時取直¶
焉則是富者本以分惠而官乃同之正賦而有之何謂¶
義米乎歳饑再以勸糶爲勸分富者得無辭於官乎而¶
况勸糶之害如彼又不重不利於貧者乎嗚呼盍亦反¶
其本矣三山陳昇之爲吉水也連年値歉蓋嘗以例勸¶
糶而睹其害也慨然曰義倉非縣得專使縣得專吾勸¶
糶爲吾黨他日可專之則吾自以分之而不取直約而¶
<pb:KR4d0363_WYG_017-12a>¶
計之使吾日分一斛則彼饑人之日食二升者可五十¶
人也有千斛五萬人得一日之飽矣吾恨力不及此萬¶
一亦幸邑未至有五萬人之當濟吾且開其端後有君¶
子因吾所爲而増益之濟固無算也適有邑所可得之¶
田又節費而賈益之歳収租可四百斛若日濟二萬人¶
一日而盡人减十之九旬日而盡若夫天相吾邑家粗¶
給人粗足待濟者少則米支一月未可知之又幸而多¶
豐少歉數年而後一發所濟益加衆矣今施固未博也¶
<pb:KR4d0363_WYG_017-12b>¶
於是名其莊曰存濟莊以寓其心焉邑之士民胥請記¶
於某曰陳君所謂存濟及物於人必有所濟者乎予曰¶
身無病而以藥施人病者得愈藥之者爲之體康不自¶
飲而以酒飲之者爲之酣適侯見人饑於前則食不下¶
咽饑者得飽則侯之甘食此有快於心無德於色者也¶
記非侯意雖然予欲談勸糶之害於有官君子乆矣微¶
侯此舉以發予之鬱積後之覧者儻有感於斯文其能¶
遂如侯之望因是莊而増益之乎何獨吉水賢大夫之¶
<pb:KR4d0363_WYG_017-13a>¶
凢爲邑者其必有倣而爲之也咸淳四年月正元日承¶
事郎主簿華州雲臺觀歐陽某記¶
　　　龍須山旃檀林記¶
龍須山法雲禪寺有堂曰旃檀林在佛殿西以待其徒¶
之自逺方來者景定三年春主山樸庵紹月撤舊新之¶
屬予爲記余聞旃檀異國之名香佛屡稱之其曰以赤¶
旃檀作諸殿堂髙廣嚴好百千比丘於其中止謂此香¶
木之可以立僧廬也而諸佛中亦有旃檀香如來之號¶
<pb:KR4d0363_WYG_017-13b>¶
則取其道行清潔與此香同故以爲名證諸楚辭以香¶
草比君子而處之桂棟蘭橑之室同一意也夫佛亦寓¶
言耳舎其王位而自甘於寂寞無人之境彼豈復以宫¶
室之美累心然自其教入中國昧者得其莊嚴供養之¶
說造寺奉僧極其侈靡使中國多得此木亦必舉以爲¶
其所謂殿堂矣農夫細民蓬茅不足以自蔽王公大人¶
未有以動其心者獨於奉僧則不靳也而僧之安居華¶
屋亦若固有之嗟夫佛之初意其果然耶好潔惡穢人¶
<pb:KR4d0363_WYG_017-14a>¶
之同居處所以安身至於潔而止若夫齋戒薫沭使其¶
表裏清净無垢則佛之所以教其徒亦猶吾儒之所謂¶
潔其身者明德之有馨香果在内不在外也紹月之語¶
予曰草木猶愛臭味之同吾林下人自謂曰苾蒭而以¶
旃檀林奉客所望於來者厚矣衆如林然皆我氣類勿¶
有間之與善人居乆而與之俱化者也予於是慨然有¶
感矣是山予之先塋在焉展省松楸之餘入方丈見此¶
老每覺清言有味繼今又當時造茲堂庶幾遇其自逺¶
<pb:KR4d0363_WYG_017-14b>¶
方來者以觀此老者之所與友¶
　　　潭州湘隂縣學記¶
湘隂長沙之屬邑在全楚南境之僻逺處也吾夫子轍¶
環天下楚之君亦有意聘焉爲子西所止狂接輿歌而¶
過夫子曰鳯兮鳯兮何徳之衰當是時楚於天下㡬盡有¶
南方而先聖之教不得行乎其國况乎今之所謂湘隂¶
望其國都猶千百里豈知東魯之有吾夫子哉然楚國¶
自有豪傑之士如陳良者尊慕夫子之道於百年之後¶
<pb:KR4d0363_WYG_017-15a>¶
而湘隂則汨羅之水在焉屈平死忠邑人至今能指其¶
處君子讀離騷而哀之謂使平學於北方則制行又當¶
有合乎中庸然則夫子存時雖聖教不得行乎此而其¶
地其人雖去聖千載可與爲顔曽可與爲游夏與洙泗¶
間一也宋興海内一統慶歴中詔郡邑皆立學湘隂學¶
建於元祐遷於崇寧復於淳熈景定五年趙侯與縱又¶
一新之蓋舊學濱江水潦所及又基址廹隘介乎館驛¶
民㕓之間屋朽而欹不修且壊故盡撤而改爲築之使¶
<pb:KR4d0363_WYG_017-15b>¶
髙拓之使廣侯有不容已者學成而祭器俱新悉從禮¶
制近年邑有主學命於朝侯又相攸以營其居焉夫道¶
之興廢先聖不能必子衿刺鄭泮水頌魯於刪詩兩存¶
之此意固以勸戒來者然當時髙弟出仕有民社者不¶
一人也絃歌之聲自武城外無聞焉豈諸子所至視教¶
化爲不急哉明王不興天下莫宗夫子况乎門人誦其¶
所聞而施之有政吾知其以迂濶取譏也是則有志焉¶
而不得遂者多矣今有地百里無不立學如趙侯之爲¶
<pb:KR4d0363_WYG_017-16a>¶
湘隂竭兩年之力於此以幸惠邑之秀民使有安居以¶
誦習先聖之訓昔者及門之士豈得爲今之所爲乎噫¶
是固一時也然亦存乎其人國家能詔郡邑皆立學不¶
能使為郡邑者皆畱意於學俗吏茍存學之名春秋不得不¶
祀先聖先師終歳不得不盡(闕/)諸生廩給如是而已綱¶
常非學不明俗化非學不厚暴亂非學不戢刑罰非學¶
不清國家以有學奠安閭里以有學順睦弱不勝衣循¶
循蹈規矩之士談詩書講道義以燕閒而世道隂賴之¶
<pb:KR4d0363_WYG_017-16b>¶
蓋吾宋三百餘年収效於此乆矣此趙侯所爲汲汲而¶
有識之士以爲不如此則先聖所謂雖有粟吾焉得而¶
食諸者也是役也市材食工爲費不貲而遷驛館易民¶
㕓之費不與焉侯以已俸佐之而遜地者捐力者亦感¶
動於侯之義既成侯以書來求記曰子盍一言以遺湘¶
士噫予固迂濶之尤者其復何云惟湘之士深念去聖¶
人之世與聖人之居如彼其乆且逺今也宫牆如在目¶
中誦聲相聞如與諸子列侍以聽博文約禮之訓此聖¶
<pb:KR4d0363_WYG_017-17a>¶
朝道化之澤而賢大夫爲邑識本末知先後之賜也世¶
道升降何常惟人心天理終可恃趙侯秩滿行矣此學¶
方新㳺其中者又推所學以淑鄉里將見邑人皆有士¶
君子之行而人才出焉得行道以兼善天下子孝臣忠¶
以長我國家豈無出於是學者乎予與趙侯共期之趙¶
侯寓居福州登戊戌進士第今官宣教郎是年秋八月¶
十有九日庚申廬陵歐陽某記¶
　¶
<pb:KR4d0363_WYG_017-17b>¶
　¶
　¶
　¶
　¶
　¶
　¶
　¶
　巽齋文集卷十七¶
